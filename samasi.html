<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <link rel="stylesheet" href="css/bootstrap.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Poppins&display=swap" rel="stylesheet">
    <link rel="stylesheet" href="https://cdnjs.cloudflare.com/ajax/libs/font-awesome/5.15.3/css/all.min.css" integrity="sha512-iBBXm8fW90+nuLcSKlbmrPcLa0OT92xO1BIsZ+ywDWZCvqsWgccV3gFoRBv0z+8dLJgyAHIhR35VZc2oM/gI1w==" crossorigin="anonymous" referrerpolicy="no-referrer" />
    <link rel="stylesheet" href="./styles.css">
    <title>Document</title>
</head>


<body class="full">
    <br>

<h3 class="dasawyisi"><strong><img height="30" width="30" src="icons8-orthodox-cross-50.png"></strong></h3>


 <h3 class="troparni"><strong>დაუჯდომელი წმიდათა სამასთა არაგველთა</strong></h3>
 <p>

უფალო იესუ ქრისტე, ძეო ღმრთისაო, ლოცვითა ყოვლადწმიდისა დედისა შენისაითა და ყოველთა წმიდათაითა, შეგვიწყალენ ჩუენ, ამინ.<br>

დიდებაი შენდა, ღმერთო ჩუენო, დიდებაი შენდა.<br>

მეუფეო ზეცათაო, ნუგეშინისმცემელო, სულო ჭეშმარიტებისაო, რომელი ყოველგან ხარ და ყოველსავე აღავსებ მადლითა შენითა, საუნჯეო კეთილთაო, მომნიჭებელო ცხოვრებისაო, მოვედ და დაემკვიდრე ჩუენ შორის და წმიდა–მყვენ ჩუენ ყოვლისაგან ბიწისა და აცხოვნენ, სახიერო, სულნი ჩუენნი.<br>

წმიდაო ღმერთო, წმიდაო ძლიერო, წმიდაო უკუდაო, შეგვიწყალენ ჩუენ (3-გზის). <br>

დიდებაი მამასა და ძესა და წმიდასა სულსა, აწ და მარადის და უკუნითი უკუნისამდე, ამინ.<br>

ყოვლადწმიდაო სამებაო, შეგვიწყალენ ჩუენ; უფალო, გვიხსენ და გვილხინე ცოდვათა ჩუენთაგან; მეუფეო, შეგვინდვენ უშჯულოებანი ჩუენნი; წმიდაო მოიხილე და განჰკურნენ უძლურებანი ჩუენნი სახელისა შენისათვის.<br>

უფალო, შეგვიწყალენ (3-გზის). <br>

დიდებაი მამასა და ძესა და წმიდასა სულსა, აწ და მარადის და უკუნითი უკუნისამდე, ამინ.<br>

მამაო ჩუენო, რომელი ხარ ცათა შინა, წმიდა იყავნ სახელი შენი, მოვედინ სუფევაი შენი, იყავნ ნებაი შენი, ვითარცა ცათა შინა, ეგრეცა ქუეყანასა ზედა, პური ჩუენი არსობისაი მომეც ჩუენ დღეს, და მომიტევენ ჩუენ თანანადებნი ჩუენნი, ვითარცა ჩუენ მიუტევებთ თანამდებთა მათ ჩუენთა და ნუ შემიყუანებ ჩუენ განსაცდელსა, არამედ მიხსნენ ჩუენ ბოროტისაგან.<br>

უფალო, შეგვიწყალენ (12-გზის). <br>

დიდებაი მამასა და ძესა და წმიდასა სულსა, აწ და მარადის და უკუნითი უკუნისამდე, ამინ. <br>

მოვედით, თაყუანის–ვსცეთ მეუფესა ჩუენსა ღმერთსა.  <br>

მოვედით, თაყუანის–ვსცეთ და შეუვრდეთ ქრისტესა, მეუფესა ჩუენსა ღმერთსა. <br>

მოვედით, თაყუანის–ვსცეთ და შეუვრდეთ თვით ქრისტესა, მეუფესა და ღმერთსა ჩუენსა.<br>

მიწყალე მე, ღმერთო, დიდითა წყალობითა შენითა და მრავლითა მოწყალებითა შენითა აღხოცე უშჯულოებაი ჩემი.
 უფროის განმბანე მე უშჯულოებისა ჩემისაგან და ცოდვათა ჩემთაგან განმწმიდე მე, რამეთუ უშჯულოებაი ჩემი მე უწყი, და ცოდვაი ჩემი წინაშე ჩემსა არს მარადის.
 შენ მხოლოსა შეგცოდე და ბოროტი შენ წინაშე ვყავ, რაითა განმართლდე სიტყუათაგან შენთა და სძლო სჯასა შენსა, რამეთუ ესერა, 
 უშჯულოებათა შინა მიუდგა და ცოდვათა შინა მშვა მე დედამან ჩემმან. რამეთუ ესერა, ჭეშმარიტებაი შეიყუარე, უჩინონი და დაფარულნი
  სიბრძნისა შენისანი გამომიცხადენ მე. მასხურო მე უსუპითა და განვწმიდნე მე, განმბანო მე და უფროის თოვლისა განვსპეტაკნე.
   მასმინო მე გალობაი და სიხარული და იხარებდენ ძუალნი დამდაბლებულნი. გარე მიაქციე პირი შენი ცოდვათა ჩემთაგან და ყოველნი 
   უშჯულოებანი ჩემნი აღხოცენ. გული წმიდაი დაჰბადე ჩემ თანა, ღმერთო, და სული წრფელი განმიახლე გუამსა ჩემსა.
    ნუ განმაგდებ მე პირისა შენისაგან და სულსა წმიდასა შენსა ნუ მიმიღებ ჩემგან. მომეც მე სიხარული მაცხოვარებისა შენისაი 
    და სულითა მთავრობისაითა დამამტკიცე მე. ვასწავლნე უშჯულოთა გზანი შენნი და უღმრთონი შენდა მოიქცენ. მიხსენ მე სისხლთაგან, 
    ღმერთო, ღმერთო ცხორებისა ჩემისაო; იხარებდეს ენაი ჩემი სიმართლესა შენსა. უფალო, ბაგენი ჩემნი აღახუენ, და 
    პირი ჩემი უთხრობდეს ქებულებასა შენსა. რამეთუ უკეთუმცა გენება, მსხუერპლი შე–მცა–მეწირა, არამედ საკუერთხი არა გთნდეს.
     მსხუერპლი ღმრთისა არს სული შემუსრვილი, გული შემუსრვილი და დამდაბლებული ღმერთმან არა შეურაცხ–ყოს. კეთილი უყავ, 
     უფალო, ნებითა შენითა სიონსა და აღეშენნენ ზღუდენი იერუსალემისანი. მაშინ გთნდეს მსხუერპლი სიმართლისაი, 
     შესაწირავი და ყოვლად–დასაწუელი, მაშინ შეიწირნენ საკურთხეველსა შენსა ზედა ზუარაკნი.<br><br>

 

კონდაკი 1<br><br>

ქებით შეგამკობთ ახოვანთა მხედარ–მოწამეთა, ვითარცა ვარსკულავთა ეკლესიისათა, რომელნი უმცხინვარეს მზისთუალისა ჰნათობთ კიდეთა ქუეყანისა ჩუენისათა, და ყოველთა მორწმუნეთა აზიარებთ რაი სიხარულსა, უშურველად განუყოფთ მადლსა ჭეშმარიტსა და წყალობასა ყოველთა შემსხმელთა თქუენთა და მაქებელთა: გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br>
იკოსი 1<br><br>

ერთობაი ძმობისაი სრულ–ყვენით რაი მამულისათვის თავისა შეწირვითა, აღმაღლდით ზეცას, და სწორსა პატივსა და დიდებასა ღირს–ქმნილნი გვირგვინოსან იქმენით მარჯვენისაგან ღმრთისა, აწ ჩუენცა მეოხ–გყოფთ მისა მიმართ, მოიხილოს ჩუენ ზედა და გვიხსნნეს  ყოვლისაგან ვნებისა და ზედამოსლვათაგან მტერისა, რაითა საწუთოი ცხორებაი ჩუენი კეთილად განვვლოთ და ღირს ვიქმნეთ შეწირვად თქუენდა გალობისა: 

გიხაროდენ, თანა–მოდასენო ზეცისა მხედრობათანო, წინაშე წმიდისა სამებისა ურცხვენელნო წინა–მდგომელნო;

გიხაროდენ, მოწამეთა გვირგვინად და მხედრობად ქრისტესა გამოჩინებულნო;

გიხაროდენ, სისხლითა თქუენითა მამულისა განმპოხველნო;

გიხაროდენ, სიტყვიერნო და წმიდანო ნერგნო, კრწანისის ველისა განმაშუენებელნო;

გიხაროდენ, მხედარნო უფლისნო, ვიდრე აქამომდე უკუდავისა სახელისა მომგებელნო;

გიხაროდენ, სანატრელნო და კურთხევითა სახსენებელნო;

გიხაროდენ, მხურვალედ მომწოდებელთა თქუენთა მსწრაფლ–შემწენო და შესავედრებელნო;

გიხაროდენ, წმიდანო მხედარნო მოწამენო, სიმამაცისა ძეგლნო უმუსრველნო!
<br><br>

კონდაკი 2<br><br>

ესმა რაი ბილწსა მას ყაენსა ქართველთა და რუსთა შორის შეკვრაი ერთობისაი, ფრიად აღბორგებულმან მოსთხოვა მეფესა ქართველთასა მორჩილებაი და მიცემაი ხარკისაი, გარნა მან უგულებელყო ბრძანებაი მისი, ეგულებოდა რაი ერთმორწმუნეთა მიერ დაცვაი მამულისაი, და ერთობითა ქებაი და დიდებაი ღმრთისა მაღლისაი: ალილუია.
<br>
იკოსი 2<br><br>

მაშინ განძვინდა მძლავრი იგი, და ურიცხვითა სპითა წარმოემართა ქუეყანასა ჩუენსა, ხოლო თქუენ იყვენით რაი საყმოი ლომისისაი, მორჩილებდით მეფესა, და გიხმოთ რაი დაცვად მამულისა, აღხვედით წმიდასა ეკლესიასა  „ნაღვარევისასა“ და სალაშქროდ განმზადებულნი ითხოვდით ღმრთისაგან კურთხევასა, მას ევედრეთ, განამტკიცოს გულნი ჩუენნი, ცოდვითა შებღალულნი, და ბრალთა შენდობაი მოგვმადლოს მოსავთა თქუენთა და მგალობელთა:

გიხაროდენ, მხედარნო ღმრთივგონიერნო და მრავალთა ბრძოლათა შინა გამოცდილნო;

გიხაროდენ, სულიერად ერთსულნო და ხორციელად უმტკიცესნო;

გიხაროდენ, უცხო–თესლთა ზედა მოსლვისა ჟამსა მბრძოლნო უძლეველნო;

გიხაროდენ, მამულისა მსახურებად აღგზებულნო;

გიხაროდენ, სასოებითა საუფლოითა შემოსილნო;

გიხაროდენ, მამაცებრითა სიმხნითა შეჭურვილნო;

გიხაროდენ, სიყუარულითა ღმრთისა და მამულისაითა ერთზრახვად შეკრულნო;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 3<br><br>

ფრიად საქებელ არს უშიში ახოვანებაი თქუენი, არაგველნო, ურთიერთსა შეჰფუცეთ რაი წინაშე ხატთა: „დაღათუ ვერა ვსძლევთ მტერსა ბრძოლასა შინა, თავსა ჩუენსა შევსწირავთ მეფესა ჩუენსა და სამშობლოსა“, და დიდსა ლომისას შეწევნასა შესთხოვდით და უგალობდით იესუს, მკუდრეთით აღმდგარსა: ალილუია.
<br>
იკოსი 3<br><br>

დიდ–ძალითა სპითა მოიწია რაი ყეენი ტფილისსა, განაწყო მხედრობაი მეფემან, და მიეტივნეს რაი მომხდურთა, სძლეს ძალითა ღმრთისაითა, ხოლო თქუენ ჯერეთღა მიისწრაფდით დაცვად მამულისა და ითხოვდით განძლიერებასა უფლისაგან, აწ ევედრეთ მას, რაითა ბრძოდეს ჩუენ ზედა აღდგომილთა ურიცხუთა მტერთა და წინააღმდგომთა სჯულისა და სიწმიდისათა, და მშვიდობაი მოგვცეს სურვილით შენდამი მგალობელთა:

გიხაროდენ, მხედარნო დიდ–სახელნო, გულოვნებითა და სიმხნევითა გამორჩეულნო;

გიხაროდენ, ძალითა ჯუარცმულისაითა განმხნობილნო;

გიხაროდენ, სულიერად ერთსულნო, მამულის სიყუარულითა შემტკიცებულნო;

გიხაროდენ, ღმრთივცხებულისა მეფისა ერთგულნო;

გიხაროდენ, ერისა თქუენისა მცველნო, მღვიძარენო;

გიხაროდენ, გონებითა უძლეველნო, და სულითა  მოუდრეკელნო;

გიხაროდენ, გოდოლნო სიმხნისანო, შეუძრველნო; 

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 4<br><br>

შეაძრწუნა რაი მძლავრი იგი სიმხნემან ქართველთამან, ეპირებოდა უკუნ–ქცევასა ქუეყანასა თვისსა, გარნა სიმცირე მეფის მხედრობათაი აუწყეს შინა–განმცემელთა, და არღა წარვიდა ბილწი იგი, არამედ ურიცხვითა სპითა მოიწია კრწანისსა, ხოლო თქუენ ხედვიდით რაი სიმრავლესა მათსა, ევედრებოდით ღმერთსა შეწევნასა და აქებდით ძლიერებასა მისსა: ალილუია.
<br>
იკოსი 4<br><br>

ეჰა, კეთილსა ღუაწლსა თქუენსა, ქრისტეს მხედარნო, რამეთუ ძალითა მისითა განმხნობილნი ბრძოლად განემზადეთ, და ყოველთა მათ უცხო თესლთა შეუტიეთ ძლიერად, აწ ჩუენცა მოგუანიჭეთ საღმრთოი მოშურნეობაი მამულისაი, ცხორებისა სიწმიდე და შიში ღმრთისაი, რაითა დაუცხრომელად ვიღუწიდეთ ერისა ჩუენისათვის და გნატრიდეთ სურვიელად:

გიხაროდენ, ასპარეზსა ღუაწლისასა სიმხნითა შესრულნო;

გიხაროდენ, ძლიერებითა სულისაითა კაცობრივისა უძლურებისა დამფარველნო;

გიხაროდენ, ბრძოლათა შინა შემმართებელნო და მამაცობისა აღმძრველნო;

გიხაროდენ, სივერაგეთა კაცობრივთა და ზაკუვათა ეშმაკისათა დამხსნელნო;

გიხაროდენ, მხდომთა და უცხოთესლთა დამცემელნო;

გიხაროდენ, უღმრთოთა სილაღისა დამარღვეველნო; 

გიხაროდენ, მხედრობითისა ახოვანებისა მასწავლელნო; 

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 5<br><br>

აჰა, იქმნა რაი ფიცხელი ომი, შურმან საღმრთომან უფროის განგამხნოთ, და უზეშთაეს ბრძოდით კაცობრივისა მის ბუნებისა უძლურებითა, აწ ჩუენცა მოგვანიჭეთ სიმტკიცე და ძალი დათრგუნვად მანქანებათა მტერისათა, რაითა უღმრთოთა ნებისაებრ არა მივიდრიკოთ უსჯულოებისადმი და ღირს ვიქმნეთ ქებად და გალობად ღმრთისა: ალილუია.
<br>
იკოსი 5<br><br>

განბრწყინდა რაი ასპარეზი ძლევის–მოყუარეთაი, მხნენო, დაუცხრომელად ჰსრვიდით მხდომთა მათ, გარე მოადგენ რაი სამეუფოსა მას ქალაქსა, და აოტებდით, ვითარცა ჯოგსა, აწცა ნუ უგულებელს–ჰყოფთ ვედრებასა ჩუენსა, და შეგვეწიეთ წინაშე ღმრთისა, რაითა განვერნეთ წარმწყმედელთა მათ მახეთა მტერისათა, და ვაქებდეთ შეუძრველსა მას სიმტკიცესა თქუენსა:

გიხაროდენ, ახოვანებითა თქუენითა სულმოკლეთა და დახსნილთა მარცხვენელნო;

გიხაროდენ, ერსა შორის ჩუენსა მამულისა სიყუარულისა დამნერგველნო;

გიხაროდენ, მახვილნო ორლესულნო, უღმრთოებისა წყუდიადისა განმკუეთელნო;

გიხაროდენ, წარწყმედელისა უდებებისაგან გამომხსნელნო;

გიხაროდენ, მამულისა ორგულთა და ჯაბანთა ზარდამცემნო;

გიხაროდენ, ღმრთისმოყუარეთა მამულიშვილთა შემყუარებელნო;

გიხაროდენ, ფხიზლად ცხორებისა შემაგონებელნო;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 6<br><br>

უშიშ იყუენით, ვითარცა უხორცონი, და დაუცხრომელად ბრძოდით უწყალოთა მათ მომხდურთა, რაითა იხსნნეთ ერი თქუენი მოსალოდებელისა ტყვევნისაგან და აღწყვედისა, აწ ჩუენცა გვიოხეთ წინაშე ღმრთისა, ნუ განგვაშორებს შეწევნასა თვისსა და ვიდრე აღსრულებადმდე საუკუნისა დაიცვას ერი ჩუენი, წილხვდომილი დედისა თვისისაი, რაითა სიყუარულითა და მშვიდობით ვცხოვნდებოდეთ და ვაქებდეთ ძალსა მისსა: ალილუია.
<br>
იკოსი 6<br><br>

ეჰა, ვითარი ახოვანებაი მოიგეთ, ღვაწლისა–მძლენო არაგველნო, რამეთუ ხედვიდით რაი საბრხესა შინა საყვარელსა მეფესა თქუენსა, მოსრვიდით სპარსთა გარემო მისსა, და განწირეთ რაი თავნი თვისნი, ნეტარნო, მკერდითა იფარვიდით ღმრთივცხებულსა, ეგრეთვე აწ მრავალნი უცხო–თესლნი და წარმართთა გუნდნი მოივლტიან ქუეყანასა ჩუენსა, გარნა თქუენ შეგვაწყნარეთ ქრისტესა ღმერთსა, რაითა განაქარვოს ბოროტნი ზრახვანი მათნი და აღგვძრას ქებად და გალობად თქუენდა:

გიხაროდენ, უმხურვალესად ქრისტესთვის თავდადებულნო;

გიხაროდენ, ჯუარითა მისითა მოქადულნო;

გიხაროდენ, ღუაწლთა თქუენთა ბრწყინვალებითა შემკულნო;

გიხაროდენ, უწყალოისა სიკუდილისა ერთობითა თავს–მდებელნო;

გიხაროდენ, სანთელნო, გონიერთა განმანათლებელნო და უგუნურთა დამწველნო; 

გიხაროდენ, ნაყოფითა სიმხნეთა თქუენთაითა მცონარებისა ჰრულითა შეპყრობილთა განმამტკიცებელნო;

გიხაროდენ, ძალთა ზეცისათა განმაკვირვებელნო;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 7<br><br>

ჰოი, ერთ–გონიერებაი ძმათაი, ჰოი, სიყუარული მოყუასთაი, ჰოი, ერთსულობაი მხედართაი, რამეთუ სიხარულად გიჩნდათ სიკუდილი და ვნებაი მეფისათვის და მამულისა, აღასრულებდით რაი მცნებასა უფლისასა: `უფროს ამისსა სიყუარული არა არს, რაითა დადვას კაცმან სული თვისი მოყუასისათვის თვისისა~, და იხილეთ რაი სამშვიდობოს განყვანებაი მეფისაი, მადლი და დიდებაი  შესწირეთ ღმრთისა მიმართ: ალილუია.
<br>
იკოსი 7<br><br>

განაგრძობასა მას შინა ომისასა იძლივნეს რაი ქართველნი, ტფილისს განარინეს მეფე ერთგულთა მისთა, და წარვიდა რაი მთიულეთსა, კუალად ენება შეკრებაი სპათაი, ხოლო თქუენ ბრძოლისაგან ფრიად დამაშვრალნი შეეწყუდიენით რაი ხელთა შინა ქრისტეს მტერთასა, არცა–ღა ერთი განერეთ მახვილისაგან მათისა, აწ ჩუენცა გარემოცულნი მრავალთა მტერთაგან ვითხოვთ თქუენ მიერ შეწევნასა, რაითა მარტვილებრივსა საფარველსა ქუეშე თქუენსა დაცულნი გაქებდეთ წადიერად:

გიხაროდენ, ტარიგნო განწმედილნო, კუალსა კეთილისა მწყემსისასა შედგომილნო;

გიხაროდენ, ერთგულებისათვის მეფისა თავისა განმწირველნო;

გიხაროდენ, ველსა მას კრწანისისასა თანა–ვნებულნო;

გიხაროდენ, უსჯულოთა მიერ უწყალოდ მახვილითა დაჩხვეპილნო;

გიხაროდენ, ზეცისა საკურთხეველსა ერთობით შეწირულნო;

გიხაროდენ, საკრველითა მით სიმტკიცისაითა შეერთებულნო;

გიხაროდენ, საფარველითა მადლთა თქუენთაითა ერისა ჩუენისა მცველნო მიურულებელნო;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 8<br><br>

საკვირველ არს სიმხნეი თქუენი, არაგველნო, რამეთუ მრავალთა ბრძოლათა შინა გამოცდილი ყეენიცა განაცვიბრეთ, ოდეს კარავსა მისსა მიწევნულნი კბილებითა გლეჯდით ალამთა, და მუხლთა ზედა მუსრვიდით რაი ძელთა მათსა, მოგეხვივნეს ურიცხუნი სპარსნი, და დაგკაფდენ რაი უწყალოდ, ზეცათა მეუფისაგან დიდთა საფასეთა მომლოდნელთა მიითუალეთ საღმრთოი იგი აღსასრული და აწ ერთობითა აქებთ წარდგომილნი წინაშე საყდართა მისთა: ალილუია.
<br>
იკოსი 8<br><br>

სიმხნისა მადლისა ზეცით მომღებელთა არა ჰრიდეთ რაი ფიცხელსა მას სატანჯველსა და სიკუდილსა, არა წარწყმდა ერთიცა თქუენთაგანი, და აღიწიენით ღმრთისა მიმართ, შუამდგომელად და მეოხად ერისა ჩუენისა, მას ევედრეთ, მოგუცეს ჩუენ მწყემსნი და განმგენი სარწმუნონი და მართალნი, წინამძღურად სამწყსოთა თვისთა, რაითა ყოვლითავე სულიერითა და ხორციელითა კეთილითა აღაორძინებდენ ერსა ჩუენსა, და ყოველნი ერთობითა ვაქებდეთ სპარაზენობასა თქუენსა, სანატრელსა:

გიხაროდენ, ყოვლად პატიოსანნო და დიდებულნო არაგველნო;

გიხაროდენ, ქრისტესმოყუარისა ერისათვის სისხლისა თქუენისა დამთხეველნო;

გიხაროდენ, საღმრთოისა სარბიელისა კეთილად სრულმყოფელნო;

გიხაროდენ, მხედრობითისა და მოწამეობითისა ღუაწლისა მომმუშაკებელნო;

გიხაროდენ, მნათობნო დაუვალნო, სასუფეველსა შინა ზეციერისა მამისასა განბრწყინვებულნო;

გიხაროდენ, მოწამეობისა გვირგვინითა განშუენებულნო;

გიხაროდენ, უფლისაგან არაწმიდათა სულთა ზედა ხელმწიფებისა მიმღებელნო;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 9<br><br>

სრულიად მოგწყვიდეს რაი მხედარნი ეგე უღმრთოთა სპარსთა, შევიდეს შინაგან ქალაქსა, და დაარღვიეს და შეაგინეს რაი ეკლესიანი და სიწმიდენი, მხეცებრ განძვინებულნი განურჩევლად მოსრვიდენ ყოველთა – საეროთა და სამღდელოთა, მონაზონთა და ბერთა, და ყოველნი დაგამკვიდრათ რაი უფალმან სასუფეველსა თვისსა, აწ ერთობითა ადიდებთ და უგალობთ სახიერებასა მისსა: ალილუია.
<br>
იკოსი 9<br><br>

ოდეს იავარ–ყვეს სამეფონი პალატნი სპარსთა, ყოვლად პატიოსანი მკლავი ევსტათი–პლაკიდასი წარსტყვენეს და დადვეს რაი ხიდსა მას მეტეხისასა, ყოველთა აიძულებდენ ფერხითა დათრგუნვად სიწმიდეთა, გარნა მრავალთა აღირჩიეს სიკვდილი, და ლახვართა მიერ უწყალოდ დაგმერილთა მოიგეს მადლი ერთგულებისაი და გვირგვინი ახოვანებისაი ღმრთისაგან, ერთობითა დაგამკვიდრათ რაი სასუფეველსა თვისსა, აწ შეგვეწიეთ წინაშე მისსა, რაითა ულხინოს ნათესავსა ჩუენსა, ვიდრე ჟამადმდე დამდაბლებულსა, და გარდამოგვივლინოს სიმხნე სულისაი და სიწმიდე გულისაი მოყუარეთა თქუენთა და მაქებელთა:

გიხაროდენ, ფიცისა თქუენისა ერთობითა აღმასრულებელნო;

გიხაროდენ, სისხლთა ნაკადულითა ურთიერთას აღრეულნო;

გიხაროდენ, მუშაკობისა სასყიდლისა მომღებელნო;

გიხაროდენ, სუფევასა მას დაუსრულებელსა დამკვიდრებულნო;

გიხაროდენ, დიდებულსა მწყობრსა სჯულისა და ქუეყანისათვის თავდადებულთა მამა–პაპათასა შეერთებულნო;

გიხაროდენ, ქართველთათვის კეთილმსახურებითისა სიტკბოებისა უფლისაგან გამომთხოველნო;

გიხაროდენ, ღმრთისმოყუარეთა გულთა შინა საღმრთოისა შიშისა და მოყუასისა სიყუარულისა დამნერგველნო;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 10<br><br>

აღასრულეთ რაი სრბაი მარტვილობისა თქუენისაი, წმიდანნო, წარმავალისა მხედრობისა წილ მოიგეთ მხედრობაი ზეციერისა მხედართმთავრისა და მეუფისაი, და აწცა გაქუთ რაი კადნიერებაი მოსავთა თქუენთა შეწევნისაი, გვითხოვეთ, განგვიცოცხლოს სახე ჩუენისა სულიერისა ღონისაი, რაითა არა შთავვარდეთ საფრხესა მტერისასა და ღირს ვიქმნეთ გალობად ღმრთისა: ალილუია.
<br>
იკოსი 10<br><br>

სრულად განძარცვეს და დაწვეს რაი ტფილისი სპარსთა, ლახვართა მიერ უწყალოდ დაგმერილნი და სისხლ–დალტობილნი გუამნი თქუენნი შეკრიბნეს შავ–სოფლელთა მათ დედათა, და აგხადნეს რაი ყოველნი საჭურველნი, დაგფლეს მუნ გოდებითა, და აჰა, აწ თქუენცა ძლევისა გვირგვინთა მიმღებელნი მოწამეთა თანა სუფევთ წინაშე ღმრთისა, მას ევედრეთ აწ, ძალი, სიბრძნე, და ერთსულობაი მოჰმადლოს განბნეულსა ერსა ჩუენსა, რაითა ახოვანებითა ვიღუაწოთ მამულისათვის, და ღირს ვიქმნნეთ გალობად თქუენდა:

გიხაროდენ, მხედარნო ზეცით ჩინებულნო, ასპარეზთა მათ ზესკნელისათა მორბედნო;

გიხაროდენ, ქრისტეს მიერ ძლევისა გვირგვინისა მომღებელნო;

გიხაროდენ, სახელ–დიდნო და საჩინონო, უკუდავებისა სახელისა მომგებელნო;

გიხაროდენ, საღმრთოისა მოწყალებისა კართა განმხუმელნო;

გიხაროდენ, ჭირთა შინა ურცხვენელნო ხელის აღმპყრობელნო;

გიხაროდენ, სოფლისა ღელვათაგან შერყეულთა გულთა ღმრთისმოსავობასა შინა განმსწავლელნო;

გიხაროდენ, სენთა და უძლურებათა განმდევნელნო;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 11<br><br>

უახოვნესი აჩუენეთ რაი ღუაწლის–მოყუარებაი, ღირსნო, აღიძრა ქართველთა ერი თქუენდა მომართ მადლიერებითა, და წმიდათა თანა შეგრაცხათ რაი ეკლესიამან ჩუენმან, წლითი–წლად გვიწესს ყოველთა მორწმუნეთა ლოცვით გარდახდად წმიდისა ხსენებისა თქუენისა, და აჰა, აწ ჩუენცა სიყუარულითა შეუვრდებით დიდებულსა ხატსა თქუენსა, და ვადიდებთ ღმერთსა, გვირგვინოსანმყოფელსა თქუენსა: ალილუია.
<br>
იკოსი 11<br><br>

ერთობაი ძმობისაი სრულ–ყვენით რაი სიმხნითა, განადიდა უფალმან პატიოსანნი ძუალნი თქუენნი, დაკვეთილნი მახვილითა, რამეთუ ჟამითი–ჟამ აღმოიწევიან სიღრმითაგან ქუეყანისაით, და ხმა–მაღლად ჰქადაგებენ რაი საქმეთა თქუენთა, ღაღადებს კრწანისი და გვიხმობს ქებად ღუაწლისა თქუენისა, და აჰა, აწ ჩუენცა მივემთხვევით წმიდასა ხატსა თქუენსა და სიწმიდეთა, და მსწრაფლ ლხინებისა მომღებელნი მოგიძღუნით სამადლობელსა:

გიხაროდენ, მნათობნო დაუვალნო, რამეთუ უბრწყინვალეს მზისა განჰბრწყინდით სასუფეველსა შინა ზეციერისა მამისასა;

გიხაროდენ, ზეცისა ქალაქისა მოქალაქენო, რამეთუ მიიღეთ სასყიდელი მუშაკობისაი;

გიხაროდენ, მხნენო არაგველნო, რამეთუ მდინარენი სისხლთა თქუენთანი მორწყავენ ქრისტეს წმიდასა ეკლესიასა;

გიხაროდენ, რწმენისა და მამულისათვის დამაშურალნო, რამეთუ სიმხნენი თქუენნი განამხნობს ერსა ჩუენსა;

გიხაროდენ, უძლეველითა ღუაწლითა ბრწყინვალენო, რამეთუ ძუალთა თქუენთა გამოჩინებითა აღკვეთეთ მოწამებრითა სისხლითა წმიდა–ქმნილისა კრწანისისა ველისა შეურაცხებაი;

გიხაროდენ, რამეთუ პატიოსნად დაცულ არიან იგინი ტაძარსა მას წმიდისა ნიკოლოზ მღდელთმთავრისასა;

გიხაროდენ, რამეთუ კურნებათა მდინარედ და სასწაულთა საუნჯედ გვაქუს ჩუენ წმიდანი ნაწილნი თქუენნი და სიხარულითა მოვისწრაფვით მიმთხვევად მათდა;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 12<br><br>

თავგანწირვაი თქუენი მხცოვანისა მეფისათვის და ერისა ჩუენისათვის, არა დაინთქა სიღრმესა დავიწყებისასა, და აჰა, აწ ჩუენცა პატივს–ვჰსცემთ თანაზიართა მათ ღუწლთა თქუენთა და გევედრებით: შეგვაწყნარეთ იესუს, ყოვლად ძლიერსა ღმერთსა, მოიხილოს ერსა ჩუენსა ზედა, რომელსა არა აქუს სიტყვისგებაი წინაშე მისსა და მტერთა კუეთებითა შერყეული ქუეყანაი ჩუენი დაიცვას შეუძრველად, რაითა არა მივიდრიკოთ უსჯულოებისადმი და ვაქებდეთ წადიერად: ალილუია.
<br>
იკოსი 12<br><br>

განადიდეთ რაი სახელი თქუენი და გვარ–მოდგმობაი სიმხნითა და საღმრთოითა მოქალაქობითა, იქადიან არაგველნი და გნატრიან თქუენ, ვითარცა მფარველთა და მეოხთა წინაშე ღმრთისა, და აწ ჩუენცა მათთანა გაქებთ და შემწედ მიგავლენთ მისა მიმართ, რაითა შეგვჭუროს ჩუენ ხილულთა და უხილავთა მტერთა ზედა, და ცოდვათა შენდობაი მოგვანიჭოს შემსხმელთა თქუენთა და მგალობელთა: 

გიხაროდენ, ჭეშმარიტად ახოვანნო მხედარნო ზეცათა მეუფისანო;

გიხაროდენ, უწყალოდ მოსხლულნო ვაზნო ქრისტეს ვენახისანო;

გიხაროდენ, ვარსკულავნო საღმრთოისა დიდებისანო; 

გიხაროდენ, ხატნო წინაპართა ჩუენთა სიმხნისანო;

გიხაროდენ, სიქადულნო და გვირგვინნო მამულისანო;

გიხაროდენ, ბრწყინვალენო მნათობნო საქართველოისანო; 

გიხაროდენ, თუალნო პატიოსანნო ივერთა ეკლესიისანო;

გიხაროდენ, წმიდანო სამასნო არაგველნო, სიმამაცისა ძეგლნო უმუსრველნო!
<br><br>

კონდაკი 13<br><br>

ჰოი, მამულისა და სჯულისათვის თავდადებულნო არაგველნო! რომელთა მხედრობაი ქუეყნიერი სცვალეთ მხედრობისა მიმართ ზეციერისა, და ყოველთა ტფილისს მომწყდართა თანა მარადის იხარებთ წინაშე ღმრთისა, მარტვილებრივითა კადნიერებითა შეგვეწიეთ წინაშე მისა, უვნებელად დაგვიცვას ყოვლისაგან ძვირისა და მონებისაგან სულთა წარმწყმედელისა საცთურისა, რაითა  განვერნეთ მწარეთა სატანჯველთა მათ საუკუნეთა და მარადის თქუენ თანა ვუგალობდეთ ღმერთსა: ალილუია.

ეს კონდაკი 3-გზის, შემდეგ  იკოსი 1 და კონდაკი 1 
<br><br>

სავედრებელი ლოცვა<br><br>

ჰოი, ბრძოლათა შინა უძლეველნო წმიდანო მხედარნო მოწამენო, სულიერად ერთსულნო და ხორციელად უმტკიცესნო, შემწენო მეფისანო, და მცველნო სამშობლო ქუეყანისანო; მხედართა დიდებანო და ხატნო წინაპართა ჩუენთა სიქუელისა და მამაცობისანო; ყოველთა მვედრებელთა თქუენთა მეოხნო და მოსავთა თქუენთა მტკიცენო ზღუდენო და საფარველნო! 

ჰოი, ღვაწლისა–მძლენო სამასნო არაგველნო, მხედრობაი ქუეყნიერი სცვალეთ რაი მხედრობისა მიმართ ზეციერისა, აწ ჩუენცა მეოხ–გუექმენით ღმრთისა მიმართ, დასთრგუნოს სილაღე ურიცხუთა მტერთა და მაჭირვებელთა ჩუენთა, გარე–მოდგომილთა ქუეყანასა ჩუენსა, და მოგუმადლოს თქუენებრი მხურვალებაი სარწმუნოებისაი, ძმებრივი სიყუარული მოყუასისაი და საღმრთოი მოშურნეობაი მამულისაი. მრავალშემძლებელითა ძალითა თქუენითა დაიფარეთ და მსახურებასა შინა განაძლიერეთ დიდი მეუფე ჩუენი, უწმიდესი და უნეტარესი, სრულიად საქართველოს კათოლიკოს–პატრიარქი, მცხეთა–თბილისის მთავარეპისკოპოსი, და ბიჭვინთისა და ცხუმ–აფხაზეთის მიტროპოლიტი, მამაი ჩუენი ილია და მაღალყოვლადუსამღდელოესი, წილკნისა და დუშეთის მიტროპოლიტი ზოსიმე, პატიოსანნი მღდელნი, ქრისტეს მიერ დიაკონნი და ყოველნი სამონაზვნო წესნი, ზიარნი მართლმადიდებელისა ეკლესიისანი და ყოველნი მართლმორწმუნენი ქრისტეანენი.

ჰოი, საღმრთოითა ძალითა აღჭურვილნო მხედარნო დიდ–სახელნო და დიდებულნო მეოხნო და მკურნალნო ჭირთა და სალმობათა შინა, აწ გვითხოეთ ქრისტეს ღმრთისაგან ცოდვათა ჩუენთა მოტევებაი, სულიერთა და ხორციელთა ვნებათაგან გათავისუფლებაი, მართლმადიდებლობითა განათლებაი, სიწმიდითა მოქალაქეობაი, სასუფეველსა ცათასა განბრწყინვებაი, ანგელოსთა თანა გალობაი, წმიდათა თანა სუფევაი, და თქუენ თანა დიდებაი და მადლობაი, რამეთუ მისა ჰშუენის ყოველი დიდებაი, პატივი და თაყუანისცემაი, თანა მამით და სულით წმიდითურთ, აწ და მარადის და უკუნითი უკუნისამდე, ამინ.

ღირს არს ჭეშმარიტად, რაითა გადიდებდეთ შენ, ღმრთისმშობელო, რომელი მარადის სანატრელ იქმენ, ყოვლად უბიწოდ და დედად ღმრთისა ჩუენისა, უპატიოსნესსა ქერობინთასა და აღმატებით უზესთაესსა სერაბინთასა, განუხრწნელად მშობელსა სიტყვისა ღმრთისასა, მხოლოსა ღმრთისმშობელსა გალობით გადიდებთ.

დიდებაი მამასა და ძესა და წმიდასა სულსა, აწ და მარადის და უკუნითი უკუნისამდე, ამინ. <br>

უფალო, შეგვიწყალენ (3-გზის). <br>

უფალო იესუ ქრისტე, ძეო ღმრთისაო, ლოცვითა ყოვლადწმიდისა დედისა შენისაითა,
 წმიდათა სამასთა არაგველთა, მამულისა და სჯულისათვის კრწანისს მოწყვედილთა, 
 და ყოველთა წმიდათაითა, შეგვიწყალენ ჩუენ, ამინ.<br>

 
  <button onclick="topFunction()" id="myBtn" title="Go to top"><img class="emojidex-emoji" src="up-chevron.png"  alt="arrow up" width="20" height="20" /></button>

                                        <a href="index.html"><img height ="40" widht="40" class="arrow2" src="back.png"></a>
                                        <script>
                                            // Get the button
                                            let mybutton = document.getElementById("myBtn");
                                            
                                            // When the user scrolls down 20px from the top of the document, show the button
                                            window.onscroll = function() {scrollFunction()};
                                            
                                            function scrollFunction() {
                                              if (document.body.scrollTop > 10 || document.documentElement.scrollTop > 10) {
                                                mybutton.style.display = "block";
                                              } else {
                                                mybutton.style.display = "none";
                                              }
                                            }
                                            
                                            // When the user clicks on the button, scroll to the top of the document
                                            function topFunction() {
                                              document.body.scrollTop = 0;
                                              document.documentElement.scrollTop = 0;
                                            }
                                            </script>
                                            
  <script src="js/bootstrap.js"></script>
  <script src="index.js"></script>
</p>
