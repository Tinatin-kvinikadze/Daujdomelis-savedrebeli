
<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <link rel="stylesheet" href="css/bootstrap.css">
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Poppins&display=swap" rel="stylesheet">
    <link rel="stylesheet" href="https://cdnjs.cloudflare.com/ajax/libs/font-awesome/5.15.3/css/all.min.css" integrity="sha512-iBBXm8fW90+nuLcSKlbmrPcLa0OT92xO1BIsZ+ywDWZCvqsWgccV3gFoRBv0z+8dLJgyAHIhR35VZc2oM/gI1w==" crossorigin="anonymous" referrerpolicy="no-referrer" />
    <link rel="stylesheet" href="./styles.css">
    <title>Document</title>
</head>


<body class="full">
    <br>

<h3 class="dasawyisi"><strong><img height="30" width="30" src="icons8-orthodox-cross-50.png"></strong></h3>


 <h3 class="troparni"><strong>დაუჯდომელი ყოვლადწმიდისა ღვთისმშობელისა</strong></h3>

  <p>
    სახელითა მამისაჲთა და ძისათა და სულისა წმიდისაჲთა. ამინ.<br>
    
    უფალო იესუ ქრისტე, ძეო ღმრთისაო, ლოცვითა ყოვლადწმიდისა დედისა შენისაჲთა და ყოველთა წმიდათაჲთა, შეგჳწყალენ. ჩვენ. ამინ.<br>
    
    დიდებაჲ შენდა, ღმერთო ჩუენო, დიდებაჲ შენდა.<br>
    
    მეუფეო ზეცათაო, ნუგეშინისმცემელო, სულო ჭეშმარიტებისაო, რომელი ყოველან ხარ და ყოველსავე აღავსებ მადლითა შენითა; საუნჯეო კეთილთაო, მომნიჭებელო ცხორებისაო, მოვედ და დაემკჳდრე ჩუენ შორის, და წმიდამყვენ ჩვენ ყოვლისაგან ბიწისა, და აცხოვნენ, სახიერო, სულნი ჩვენნი.<br>
    
    წმიდაო ღმერთო, წმიდაო ძლიერო, წმიდაო უკუდავო, შეგჳწყალენ ჩვენ (3-ჯერ და მცირე მეტანია 3-ჯერ).<br>
    
    დიდებაჲ მამასა და ძესა და წმიდასა სულსა, აწ და მარადის და უკუნითი უკუნისამდე. ამინ.<br>
    
    ყოვლადწმიდაო სამებაო, შეგჳწყალენ ჩვენ; უფალო, გჳხსენ და გჳლხინე ცოდვათა ჩუენთაგან; მეუფეო, შეგჳნდვენ უსჯულოებანი ჩუენნი; წმიდაო, მოიხილე და განკურნენ უძლურებანი ჩუენნი, სახელისა შენისათჳს.<br>
    
    <i>უფალო, შეგჳწყალენ (3-ჯერ).</i><br>
    
    დიდებაჲ მამასა და ძესა და წმიდასა სულსა, აწ და მარადის და უკუნითი უკუნისამდე. ამინ.<br>
    
    მამაო ჩუენო, რომელი ხარ ცათა შინა, წმიდა იყავნ სახელი შენი, მოვედინ სუფევაჲ შენი, იყავ ნებაჲ შენი, ვითარცა ცათა შინა, ეგრეცა ქვეყანასა ზედა. პური ჩვენი არსობისაჲ მომეც ჩვენ დღეს და მომიტევენ ჩვენ თანანადებნი ჩუენნი, ვითარცა ჩუენ მიუტევებთ თანამდებთა მათ ჩუენთა, და ნუ შემიყვანებ ჩუენ განსაცდელსა, არამედ მიჴსენ ჩუენ ბოროტისაგან. ამინ.<br>
    
    <i>უფალო, შეგჳწყალენ (12-ჯერ).</i><br>
    
    დიდებაჲ მამასა და ძესა და წმიდასა სულსა, აწ და მარადის და უკუნითი უკუნისამდე. ამინ.<br>
    
    მოვედით, თაყვანის-ვცეთ და შეუვრდეთ მეუფესა ჩუენსა ღმერთსა (მეტანია).
    მოვედით, თაყვანის-ვცეთ და შეუვრდეთ ქრისტესა, მეუფესა ჩუენსა ღმერთსა (მეტანია).
    მოვედით, თაყვანის-ვცეთ და შეუვრდეთ თჳთ ქრისტესა, მეუფესა და ღმერთსა ჩუენსა (მეტანია).<br><br>
    
    <strong>50-ე ფსალმუნი</strong><br><br>
    მიწყალე მე, ღმერთო, დიდითა წყალობითა შენითა და მრავლითა მოწყალებითა შენითა აღხოცე უშჯულოებაი ჩემი. უფროის განმბანე მე უშჯულოებისა ჩემისაგან და ცოდვათა ჩემთაგან განმწმიდე მე, რამეთუ უშჯულოებაი ჩემი მე უწყი, და ცოდვაი ჩემი წინაშე ჩემსა არს მარადის. შენ მხოლოსა შეგცოდე და ბოროტი შენ წინაშე ვყავ, რაითა განმართლდე სიტყუათაგან შენთა და სძლო სჯასა შენსა, რამეთუ ესერა, უშჯულოებათა შინა მიუდგა და ცოდვათა შინა მშვა მე დედამან ჩემმან. რამეთუ ესერა, ჭეშმარიტებაი შეიყუარე, უჩინონი და დაფარულნი სიბრძნისა შენისანი გამომიცხადენ მე. მასხურო მე უსუპითა და განვწმიდნე მე, განმბანო მე და უფროის თოვლისა განვსპეტაკნე. მასმინო მე გალობაი და სიხარული და იხარებდენ ძუალნი დამდაბლებულნი. გარე მიაქციე პირი შენი ცოდვათა ჩემთაგან და ყოველნი უშჯულოებანი ჩემნი აღხოცენ. გული წმიდაი დაჰბადე ჩემ თანა, ღმერთო, და სული წრფელი განმიახლე გუამსა ჩემსა. ნუ განმაგდებ მე პირისა შენისაგან და სულსა წმიდასა შენსა ნუ მიმიღებ ჩემგან. მომეც მე სიხარული მაცხოვარებისა შენისაი და სულითა მთავრობისაითა დამამტკიცე მე. ვასწავლნე უშჯულოთა გზანი შენნი და უღმრთონი შენდა მოიქცენ. მიხსენ მე სისხლთაგან,
     ღმერთო, ღმერთო ცხორებისა ჩემისაო; იხარებდეს ენაი ჩემი სიმართლესა შენსა. უფალო,
      ბაგენი ჩემნი აღახუენ, და პირი ჩემი უთხრობდეს ქებულებასა შენსა. რამეთუ უკეთუმცა გენება, 
      მსხუერპლი შე-მცა-მეწირა, არამედ საკუერთხი არა გთნდეს. მსხუერპლ ღმრთისა არს სული შემუსრვილი, 
      გული შემუსრვილი და დამდაბლებული ღმერთმან არა შეურაცხ-ყოს. კეთილი უყავ, უფალო, ნებითა შენითა 
      სიონსა და აღეშენნენ ზღუდენი იერუსალემისანი. მაშინ გთნდეს მსხუერპლი სიმართლისაი, შესაწირავი 
      და ყოვლად-დასაწუელი, მაშინ შეიწირნენ საკურთხეველსა შენსა ზედა ზუარაკნი.<br><br>
    
     
    
   
<b>კონდაკი 1</b><br><br>
ზესთამბრძოლისა ჩემისათვის, და მოღუაწისა უძლეველისა, ვითარცა შენ მიერ ხსნილნი განსაცდელთაგან, სამადლობელსა შევსწირავთ ღუთისმშობელო ქალწულო შენდა მომართ მონანი შენნი, არამედ ვითარცა გაქუს ძლიერება უბრძოლველი, ყოველთაგან ვნებათა განმათავისუფლენ ჩუენ, რათა გიგალობდეთ შენ კურთხეულო, გიხაროდენ, სძალო უსძლოო.
<br><br>
<b>იკოსი 1</b><br><br>
ანგელოსი წინამდგომი, ზეცით მოივლინა ჰრქმად ღმრთისმშობელისად: გიხაროდენ, და უსხეულოსა სიტყვისა სხეულოვან ქმნილისა, შენი მხილველი უფალო განჰკვირდა, და დასდგა მხმობელი ესე ვითართა:
<br>
გიხაროდენ, რომლისა მიერ სიხარული გამობრწყინდების,<br>
გიხაროდენ, რომლისა მიერ წყევაი მოაკლდების,<br>
გიხაროდენ, დაცემულისა ადამის აღდგომაო,<br>
გიხაროდენ, ცრემლთა ევასთა ხსნაო,<br>
გიხაროდენ, სიმაღლეო ძლით აღსავალო კაცობრივთა გულისსიტყვათაო,<br>
გიხაროდენ, სიღრმეო, ძლით სახილველო ანგელოსთაცა თუალებისაო;<br>
გიხაროდენ რამეთუ ხარ საყდარ მეუფისა,<br>
გიხაროდენ, რამეთუ ჰმტვირთველობ ყოველთა მტვირთველსა,<br>
გიხაროდენ, ვარსკულაო მომფენელო მზისაო,<br>
გიხაროდენ, წიაღო ღუთისგანხორციელებისაო,<br>
გიხაროდენ, რომლისა მიერ განახლდების დაბადებული,<br>
გიხაროდენ, რომლისა მიერ თაყუანისიცემების დამბადებელი,<br>
გიხაროდენ, სძალო უსძლოო.
<br><br>
<b>კონდაკი 2</b><br><br>
მხედველი წმიდა თავისა თვისისა უბიწოებით, ეტყოდა გაბრიელს კადნიერებით: საკვირველებაი ხმისა შენისა ძნიად მისათვალველ უჩნს სულსა ჩემსა, რამეთუ უთესლოისა მიდგომილებისა შობასა წინასწარ იტყვი, მხმობელი, ალილუია.
<br><br>
<b>იკოსი 2</b><br><br>
ცნობისა უცნაურისა ცნობასა მეძიებელმან, ქალწულმან ხმაჰყო მსახურისა მიმართ: წიაღთაგან უბიწოთა, ძისა ვითარ არს შობა შესაძრწუნებელი, მითხარ მე, რომლისა მიმართ, იტყოდა იგი შიშით გარნა მხმობელი ესრეთ:
<br>
გიხაროდენ, მესაიდუმლეო განზრახვისა გამოუთქმელისაო,<br>
გიხაროდენ, წყაროო მქონეო სარწმუნოებისაო,<br>
გიხაროდენ, დასაბამო ქრისტეს საკვირველებათაო,<br>
გიხაროდენ, თავო ჰსჯულთა მისთაო,<br>
გიხაროდენ, კიბეო ზეცისაო, რომლისა მიერ გარდამოხდა ღმერთი,<br>
გიხაროდენ, ხიდო წიაღმყუანებელო ქუეყანისათაო ცად მიმართ,<br>
გიხაროდენ, ანგელოსთა მრავალგანთქმულო საკვირველებაო,<br>
გიხაროდენ, ეშმაკთა მრავალსაგოდებელო წყლულებაო,<br>
გიხაროდენ, ნათლისა გამოუთქმელისა მშობელო,<br>
გიხაროდენ, თუ ვითარ არა ვისო მსწავლელო,<br>
გიხაროდენ, ბრძენთა ზესთა ქმნილო მეცნიერებასა,<br>
გიხაროდენ, მორწმუნეთასა განმაბრწყინუებელო მცნობელობასა,<br>
გიხაროდენ სძალო უსძლოო.
<br><br>
<b>კონდაკი 3</b><br><br>
ძალი მაღლისა აგრილობდა, მაშინ მიდგომისათვის უქორწინებელსა, და ნაყოფიერებისაგან საშოისა მისისა, ვითარცა აგარაკისაგან აჩუენა სიტკბოებაი ყოველთა მნებებელთა, მოსთულებასა მაცხოვარებისასა, გალობით ესრეთ, ალილუია.
<br><br>
<b>იკოსი 3</b><br><br>
მქონებელი ღმრთისშემწყნარებელისა საშოისა, ქალწული აღვიდა ელისაბედის მიმართ, ხოლო ჩუილმან მისმან მეყუსეულად აგრძნა რა მოკითხუა მისი ჰკრთებოდა, და კრთომით ვითარცა გალობით ჰხმობდა ღმრთისმშობელისა მიმართ:
<br>
გიხაროდენ, ვაზო მორჩისა დაუჭნობელისაო,<br>
გიხაროდენ, ქუეყანაო უკუდავისა ნაყოფისაო,<br>
გიხაროდენ, მენერგისა ცხოვრებისა ჩუენისა აღმომაცენებელო,<br>
გიხაროდენ, მუშაკისა კაცთმოყუარისა მომმუშაკებელო,<br>
გიხაროდენ, ორნატო გამომღებელო ნაყოფისა წყალობისასა,<br>
გიხაროდენ, ტაბლაო მტვირთველო უხუებასა ლხინებისასა,<br>
გიხაროდენ, რამეთუ განჰმზადებ ნავთსაყუდელსა სულთასა,<br>
გიხაროდენ, რამეთუ აღმოამორჩებ ყუავილსა საშუებელთასა,<br>
გიხაროდენ, მითუალულო მეოხებისა საკმეველო,<br>
გიხაროდენ, ყოვლისა სოფლისა სალხინებელო,<br>
გიხაროდენ, ღმრთისა მოკუდავთა მომართ სათნოყოფაო,<br>
გიხაროდენ, მოკუდავთა ღმრთისა მიმართ კადნიერებაო,<br>
გიხაროდენ, სძალო უსძლოო.<br>
<br><br>
<b>კონდაკი 4</b><br><br>
ღელუასა შინაგან მქონებელი გულისსიტყუათა იჭუნეულთასა, მართალი იოსებ შეშფოთნა, რამეთუ უქორწინებელსა გხედვიდა შენ, დაფარულსა ქორწილსა აზმნობდა შენთვის უბიწოო, ხოლო ისწავა რა მიდგომაი შენი სულისა მიერ წმიდისა, ხმაჰყო, ალილუია.
<br><br>
<b>იკოსი 4</b><br><br>
ესმა მწყემსთა ანგელოსთაგან მგალობელთა ხორციელი მოსლუაი ქრისტესი, და ვითარცა მწყემსისა მიმართ მსრბოლთა იხილეს იგი, ვითარცა კრავი უმანკოი, მუცელსა შინა მარიამისასა აღზრდილად, რომლისა მგალობელთა ჰსთქუეს:
<br>
გიხაროდენ, ტარიგისა და მწყემსისა დედაო,<br>
გიხაროდენ, ქნარო სიტყვიერთა ცხოვართაო,<br>
გიხაროდენ, უხილავთა მხეცთა მაოტებელო,<br>
გიხაროდენ, სამოთხისა ბჭეთა განმღებელო,<br>
გიხაროდენ რამეთუ ზეცისანი ქუეყანისათა თანა იხარებენ,<br>
გიხაროდენ, რამეთუ ქუეყანისანი ზეცისათა თანა მწყობრობენ,<br>
გიხაროდენ, დაუდუმებელო პირო მოციქულთაო,<br>
გიხაროდენ, უძლეველო ახოვანებაო ღუაწლითშემოსილთაო,<br>
გიხაროდენ, სარწმუნოებისა ხარისხო მტკიცეო,<br>
გიხაროდენ, მადლისა საცნაურისა ბრწყინვალებაო,<br>
გიხაროდენ, რომლისა მიერ განშიშულდა ჯოჯოხეთისა მძლავრება,<br>
გიხაროდენ, რომლისა მიერ შევიმოსეთ დიდება,<br>
გიხაროდენ, სძალო უსძლოო.
<br><br>
<b>კონდაკი 5</b><br><br>
ღმრთივ მავალისა ვარსკულავისა მხილველნი მოგუნი მისსა შეუდგეს ბრწყინვალებასა, და ვითარცა სანთლისა მპყრობელნი მისნი, მის მიერ ეძიებდეს ძლიერსა მეუფესა, და მისწუთეს რა მიუწთომელსა, განიხარეს მხმობელთა, ესრეთ ალილუია.
<br><br>
<b>იკოსი 5</b><br><br>
იხილეს ყრმათა ქალდეველთასა, ხელთა ზედა ქალწულისათა ხელითა დამბადებელი კაცთა, და მეუფედ მცნობელნი მისნი, დაღაცათუ ხატი მონისა მიიღო ისწრაფდეს ძღუნითა მსახურებად მისა, და ღაღადებად კურთხეულისა:
<br>
გიხაროდენ, ვარსკულავისა დაუღამებელისა დედაო,<br>
გიხაროდენ, ცისკარო საიდუმლოსა დღისაო,<br>
გიხაროდენ, სახმილისა საცთურისასა დამაცხრობელო,<br>
გიხაროდენ, სამებისა მესაიდუმლოეთა მცველო,<br>
გიხაროდენ, მძლავრთა კაცთმოძულეთა მთავრობისა განმდევნელო,<br>
გიხაროდენ, უფლისა კაცთმოყვარისა ქრისტეს გამომაბრ¬წყინვებელო,<br>
გიხაროდენ, სიხენეშისა საქმეთაგან გამომხსნელო,<br>
გიხაროდენ, ბარბაროსთა ჰსჯულისა დამხსნელო,<br>
გიხაროდენ, ცეცხლისა თაყვანისცემისა დამაცხრობელო,<br>
გიხაროდენ, ალისა ვნებათასა დამშრეტელო,<br>
გიხაროდენ, სპარსთა სიწმიდისა მასწავლელო,<br>
გიხაროდენ, ყოველთა ნათესავთა მხიარულ მყოფელო,<br>
გიხაროდენ, სძალო უსძლოო.
<br><br>
<b>კონდაკი 6</b><br><br>
ქადაგ ღმერთშემოსილქმნულნი მოგუნი, მიიქცეს ბაბილოვნად, სრულჰყუეს რა წინაუწყებაი შენი, და გქადაგეს ყოველთა შორის ქრისტედ დამტევებელთა ჰიროდისთა, ვითარცა მოკიცხულისა არმეცნიერისასა, გალობად ესრეთ ალილუია.
<br><br>
<b>იკოსი 6</b><br><br>
გამობრწყინდი რა ეგვიპტეს შინა ნათელი ჭეშმარიტებისა, განსდევნე ბნელი ტყუილისა, რამეთუ კერპნი მისნი მაცხოვარ ვერ თავსმდებელნი ძალისა შენისანი დაეცნეს; ხოლო მათგან ხსნილნი ჰხმობდეს ღუთისმშობელისა მიმართ:
<br>
გიხაროდენ, აღმართებაო კაცთაო,<br>
გიხაროდენ, დაცემაო ეშმაკთაო,<br>
გიხაროდენ, საცთურისა ცთომილებისა დამთრგუნველო,<br>
გიხაროდენ, კერპთა ზაკულებისა მამხილებელო,<br>
გიხაროდენ, ზღვაო საცნაურისა ფარაოს დამნთქმელო,<br>
გიხაროდენ, კლდეო წყურიელთათვის ცხოვრებისა მწდეველო,<br>
გიხაროდენ, სუეტო ცეცხლისაო წინამძღუარო ბნელისათაო,<br>
გიხაროდენ, სოფლისა საფარუელო უვრცელესო ღრუბელთაო,<br>
გიხაროდენ, საზრდელო მონაცულეო მანანასაო,<br>
გიხაროდენ, მსახურო საშუებელისა წმიდისაო,<br>
გიხაროდენ, ქუეყანაო აღთქმისაო,<br>
გიხაროდენ, რომლისაგან ჰსდის სძე და თაფლი,<br>
გიხაროდენ, სძალო უსძლოო.<br>
<br><br>
<b>კონდაკი 7</b><br><br>
ეგულებოდა რა სვიმეონს აქაისა საცთურიანისაგან საუკუნოსად მიცუალება მიეცი მას ვითარცა ჩვილი, არამედ ღმერთადცა სრულად საცნაურ იქმენ მისსა, რომლისათვისცა განჰკვირდა შენსა გამოუთქმელსა სიბრძნესა ზედა, მხმობელი ალილუია.
<br><br>
<b>იკოსი 7</b><br><br>
ახალი აგებული გუეჩუენა, გამოგვიჩნდა რა აღმგებელი ჩუენი მის მიერ ქმნულთა, საშოისაგან უთესლოისა აღმოცენდა და დაიცვა იგი ვითარ იყო უხრწნელად, რათა საკუირუელებისა მხილველნი უგალობდეთ მას ხმობით:

გიხაროდენ, ყუავილო უხრწნელებისაო,<br>
გიხაროდენ, გვირგვინო კრძალულებისაო,<br>
გიხაროდენ, აღდგომისა ხატო ბრწყინვალეო,<br>
გიხაროდენ, ანგელოსთა ცხოურებისა გამომაჩინებელო,<br>
გიხაროდენ, ხეო ნაყოფელუარეო რომლისაგან იზრდებიან მორწმუნენი,<br>
გიხაროდენ, ნერგო კეთილჩრდილ ფურცელოვანო, რომლისა ქუეშე დაიგრილებენ მრავალნი,<br>
გიხაროდენ, მუცლად მღებელო გამომხსნელისა ტყუეთასაო,<br>
გიხაროდენ, ნაყოფად გამომღებელო წინამძღუარისა შეცთო¬მილთასაო,<br>
გიხაროდენ, მსაჯულისა მართლისა სავედრებელო,<br>
გიხაროდენ, მრავალთა ცოდუათა შესანდობელო,<br>
გიხაროდენ, სამოსელო შიშუელთაო უხრწნელო,<br>
გიხაროდენ, წადიერებაო ყოველთა სურვილთა მძლეო,<br>
გიხაროდენ, სძალო უსძლოო.<br>
<br><br>
<b>კონდაკი 8</b><br><br>
უცხოსა შობისა მხილუელნი უცხო ვიქმნნეთ სოფლისა, ზეცად მიცუალებულნი გონებითა, რამეთუ ამისთვის მაღალი ქუეყანასა ზედა გამოსჩნდა მდაბლად კაცად, მგულვებელი მიზიდვისა სიმაღლედ მიმართ თვისთა მღაღადებელთასა, ალილუია.
<br><br>
<b>იკოსი 8</b><br><br>
ყოვლად იყო ქუეყანისა თანა, და ზენათაგან ყოვლად არა მოკლებულ იყო, გარეშეუწერელი სიტყუა, რამეთუ თანაშთამოსლუაი ღვთაებრი, და არა ცუალება იქმნა, ადგილებრი შობა ქალწულისაგან ღმრთივმიმადლებულისა მსმენელისა ამათისა:
<br>
გიხაროდენ, ღმრთისა დაუტევნელისა დამტევნელო,<br>
გიხაროდენ, პატიოსნისა საიდუმლოსა კარაო,<br>
გიხაროდენ, ურწმუნოთა იჭუნეულო სასმენელო,<br>
გიხაროდენ, მორწმუნეთა უეჭველო სიქადულო,<br>
გიხაროდენ, საყდარო ყოვლად წმიდაო ქერუბიმთა ზედა განსვენებულისაო,<br>
გიხაროდენ, სავანეო ყოვლად დიდებულო სერაბინთა ზედა განსუენებულისაო,<br>
გიხაროდენ, წინააღდგომათა იგივეობად მომყუანებელო,<br>
გიხაროდენ, ქალწულებისა და შობის შემაუღლებელო,<br>
გიხაროდენ, რომლისა მიერ დაიხსნა გარდასლუაი,<br>
გიხაროდენ, რომლისა მიერ განეღო სამოთხეი,<br>
გიხაროდენ, კლიტეო ქრისტეს სამეუფოსაო,<br>
გიხაროდენ, სასოებაო კეთილთა საუკუნეთაო,<br>
გიხაროდენ, სძალო უსძლოო.<br>
<br><br>
<b>კონდაკი 9</b><br><br>
ყოველი ბუნება ანგელოსთა განაკვირვა, დიდმან განკაცებისა შენისა საქმემან, რამეთუ შეუხებელსა ვითარცა ღმერთსა გხედვიდეს ყოველთა შესახებელად, კაცად უკვე ჩუენ თანა მქცეველად, ხოლო მსმენელად ყოველთა მიერ ესრეთ, ალილუია.
<br><br>
<b>იკოსი 9</b><br><br>
რიტორთა მრავალხმათა, ვითარცა თევზთა უხმოთა ვჰხედავთ შენდამი ღმრთისმშობელო, რამეთუ უღონო არიან თქმად, თუ ვითარ ქალწულადცა ჰგიე, და შობად შეუძლე, ხოლო ჩუენ საიდუმლოსა ამის ძლით განკვირვებულნი სარწმუნოებით ვჰხმობთ:
<br>
გიხაროდენ, სიბრძნისა ღმრთისა სავანეო,<br>
გიხაროდენ, წინაგანგებისა მისისა სასწაულო,<br>
გიხაროდენ, ფილოსოფოსთა სულელად გამომაჩინებელო,<br>
გიხაროდენ, სიტყუახელოვანთა უსიტყვობისა მამხილებელო,<br>
გიხაროდენ, რამეთუ სულელ იქმნეს მრავალღონენი და გამომძიებელნი,<br>
გიხაროდენ, რამეთუ დასჭნეს მოქმედნი იგი ზღაპართანი,<br>
გიხაროდენ, ათინელთა თხზულებისა განმხეთქელო,<br>
გიხაროდენ, მეთევზურთა ბადეთა აღმავსებელო,<br>
გიხაროდენ, სიღრმით უმეცრებისათ აღმომყუანებელო,<br>
გიხაროდენ, მრავალთა მეცნიერებითა განმანათლებელო,<br>
გიხაროდენ, ნავო მნებებელთა ცხორებისაო,<br>
გიხაროდენ, ნავთსაყუდელო საწუთოსა შინა ღელუაგუემულთაო,<br>
გიხაროდენ სძალო უსძლოო.
<br><br>
<b>კონდაკი 10</b><br><br>
ცხოუნება რა სოფლისა ინება ყოველთა შემოქმედმან, ამისდა მომართ თვით აღძრვით მოიწია, და მწყემსი იგი ვითარცა ღმერთ არს, ვითარცა ღმერთი ჩუენთვის გამოჰსჩნდა და მსგავს ჩვენდა იშვა, რამეთუ მსგავსითა მსგავსსა მოუწოდა, ვითარცა მნებებელმან სმენად ალილუია.
<br><br>
<b>იკოსი 10</b><br><br>
ზღუდე ხარ ქალწულთა ღმრთისმშობელო ქალწულო, და ყოველთა შენდა მოლტოლვილთა, რამეთუ ზეცისა და ქვეყანისა დამბადებელმან აღგაშენა შენ უხრწნელო, დაემკვიდრა რა საშოსა შენსა, და ასწავა ყოველთა ხმობად შენდამი:
<br>
გიხაროდენ, ძეგლო ქალწულებისაო,<br>
გიხაროდენ, ბჭეო ცხოვრებისაო,<br>
გიხაროდენ, დასაბამო საცნაურისა აღმოდაბადებისაო,<br>
გიხაროდენ, მომნიჭებელო ღვთაებრისა სახიერებისაო,<br>
გიხაროდენ, რამეთუ შენ გონიერჰყვენ ცთომილნი გონებითა,<br>
გიხაროდენ, რამეთუ შენ გულისხმიერჰყუენ შეცთომილნი პირველ,<br>
გიხაროდენ, ხრწნილებისა საგრძნობელთასა უჩინომყოფელო,<br>
გიხაროდენ, დამთესუელისა უბიწოებისა მშობელო,<br>
გიხაროდენ, სასძლო უთესლოსა სძლობისაო,<br>
გიხაროდენ, მორწმუნეთა უფლისათა სამკაულო,<br>
გიხაროდენ, შუენიერო სიკეთეო ქალწულთაო,<br>
გიხაროდენ, სულთა წმიდათა სასძლო შესამოსელო,<br>
გიხაროდენ, სძალო უსძლოო.
<br><br>
<b>კონდაკი 11</b><br><br>
გალობა ყოველი იძლევის თანაგანვრცომად, მოსწრაფე სიმრავლესა ფრიად მოწყალებათა შენთასა, რიცხუედთა ფსალმუნთა და საგალობელთა, რომელთა შევსწირავთ შენდა წმიდაო მეუფეო, რამეთუ ვერა რას სრულ ვჰყოფთ ღირსსა, რომელნი მომცენ მღაღადებელთა შენთა: ალილუია.
<br><br>
<b>იკოსი 11</b><br><br>
ნათლისა მტვირთველად, ლამპრად ბნელისათვის გამოჩინებულად,  ვხედავთ წმიდასა ქალწულსა, რამეთუ უნივთოითა ნათლითა მნთებარე, საღმრთიოსა მეცნიერებისა მიმართ მიძღვის ყოველთა, ცისკარი, განმანათლებელი გონებისა, ხოლო ღაღადებით პატივ-ცემული ესრეთ:
<br>
გიხაროდენ, შარავანდედო საცნაურისა მზისაო,<br>
გიხაროდენ, ლამპარო დაუვალი ნათლისაო,<br>
გიხაროდენ, ელვაო სულთა განმანათლებელო,<br>
გიხაროდენ, ქუხილო მტერთა განმკუეთელო,<br>
გიხაროდენ, რამეთუ მრავალ ნათელსა აღმოაბრწყინვებ განათლებასა,<br>
გიხაროდენ, რამეთუ მრავალ-ნეკტარსა აღმოაცენებ მდინარესა,<br>
გიხაროდენ, ემბაზისა მსგავსებისა გამომხატველო,<br>
გიხაროდენ, ცოდვისა, ბიწისა წარმღუენელო,<br>
გიხაროდენ, საბანელო განმწმედელო სვინდისისაო,<br>
გიხაროდენ, ტაკუკო განზავებულო სიხარულითა,<br>
გიხაროდენ, მირონო, ქრისტეს სუნნელებისაო,<br>
გიხაროდენ, ცხოვრებისა საიდუმლოსა სერობაო,<br>
გიხაროდენ, სძალო უსძლოო.
<br><br>
<b>კონდაკი 12</b><br><br>
მადლისმიცემისა მნებებელი, შეცოდებათა პირველთა ყოველთა კაცთა ვალისა დამხსნელი მოვიდა თავისა მიერ თვისისა მადლისა მისისა განშორებულთა მომართ და განხეთქა რა ხელითწერილი, ესმის ყოველთა მიერ ესრეთ ალილუია.
<br><br>
<b>იკოსი 12</b><br><br>
მგალობელნი შობისა შენისანი შეგასხამთ შენ ყოველნი, ვითარცა სულიერსა ტაძარსა ღმრთისმშობელო, რამეთუ შენსა დაემკვიდრა საშოსა, მპყრობელი ყოველთა ხელითა უფალი, განჰწმიდა და ადიდა და ასწავა ყოველთა ღაღადებად შენდა:
<br>
გიხაროდენ, კარაო ღვთისა სიტყვისაო,<br>
გიხაროდენ, წმიდისა წმიდათასა უაღრესო,<br>
გიხაროდენ, კიდობანო ოქროვანქმნილო სულითა,<br>
გიხაროდენ, საუნჯეო ცხოვრებისაო დაულევნელო,<br>
გიხაროდენ, პატიოსანო გვირგვინო მეფეთა კეთილმსახურთაო,<br>
გიხაროდენ, სიქადულო წარჩინებულო კრძალულთა მღუდელთაო,<br>
გიხაროდენ, ეკლესიისა შეურყეველო გოდოლო,<br>
გიხაროდენ, მეფობისა დაურღვეველო ზღუდეო,<br>
გიხაროდენ, რომლისა მიერ აღსდგენ ბაძუანი,<br>
გიხაროდენ, რომლისა მიერ მტერნი დაეცემიან,<br>
გიხაროდენ, ნათლისა ჩემისა სრულებაო,<br>
გიხაროდენ, სულისა ჩემისა სასოებაო,<br>
გიხაროდენ, სძალო უსძლოო.<br>
<br><br>
<b>კონდაკი 13</b><br><br>
ჰოი ყოვლადსაგალობელო დედაო მშობელო ყოველთა წმიდათა უწმიდესისა სიტყვისა მიმთუალუელმან აწინდელისა ამის ძღუნისამან ყოვლისა განსაცდელისაგან იხსნენ ყოველნი, და მერმისა სატანჯუელისაგან გამომიხსნენ, მღაღადებელნი ესრეთ, ალილუია: (ესე სამგზის)

<br><br>
<b>იკოსი 1</b><br><br>
ანგელოსი წინამდგომი, ზეცით მოივლინა ჰრქმად ღმრთისმშობელისად: გიხაროდენ, და უსხეულოსა სიტყვისა სხეულოვან ქმნილისა, შენი მხილველი უფალო განჰკვირდა, და დასდგა მხმობელი ესე ვითართა:
<br>
გიხაროდენ, რომლისა მიერ სიხარული გამობრწყინდების,<br>
გიხაროდენ, რომლისა მიერ წყევაი მოაკლდების,<br>
გიხაროდენ, დაცემულისა ადამის აღდგომაო,<br>
გიხაროდენ, ცრემლთა ევასთა ხსნაო,<br>
გიხაროდენ, სიმაღლეო ძლით აღსავალო კაცობრივთა გულისსიტყვათაო,<br>
გიხაროდენ, სიღრმეო, ძლით სახილველო ანგელოსთაცა თუალებისაო;<br>
გიხაროდენ რამეთუ ხარ საყდარ მეუფისა,<br>
გიხაროდენ, რამეთუ ჰმტვირთველობ ყოველთა მტვირთველსა,<br>
გიხაროდენ, ვარსკულაო მომფენელო მზისაო,<br>
გიხაროდენ, წიაღო ღუთისგანხორციელებისაო,<br>
გიხაროდენ, რომლისა მიერ განახლდების დაბადებული,<br>
გიხაროდენ, რომლისა მიერ თაყუანისიცემების დამბადებელი,<br>
გიხაროდენ, სძალო უსძლოო.
<br><br>
<b>კონდაკი 1</b><br><br>
ზესთამბრძოლისა ჩემისათვის, და მოღუაწისა უძლეველისა, ვითარცა შენ მიერ ხსნილნი განსაცდელთაგან, სამადლობელსა შევსწირავთ ღუთისმშობელო ქალწულო შენდა მომართ მონანი შენნი, არამედ ვითარცა გაქუს ძლიერება უბრძოლველი, ყოველთაგან ვნებათა განმათავისუფლენ ჩუენ, რათა გიგალობდეთ შენ კურთხეულო, გიხაროდენ, სძალო უსძლოო.
<a>მიიღე, ყოვლადკეთილ-მოღუაწეო, ყოვლადწმიდაო დედოფალო, ესე პატიოსანი ძღვენი, შენ მხოლოსათვის ჩვენ მიერ, უღირსთა მონათა შენთაგან, ყოველთაგან ნათესავთა გამორჩეულო, ყოველთაგან არსთა ზეცისათა და ქვეყანისათა უმაღლესად გამოჩინებულო. ამისთვისცა ხოლო შენ მიერ იქმნა უფალი ძალთა ჩვენთანა, და შენ მიერ ძე ღვთისა ვიცანთ ჩვენ, და ღირს-ვიქმნენით წმიდასა ხორცსა მისსა და პატიოსანსა სისხლსა მისსა. ამისთვისცა ნეტარ ხარ თესლითი თესლამდე, ღვთივსანატრელო, ქერუბიმთა უბრწყინვალესო, სერაბიმთა უპატიოსნესო მხოლოო; და აწ, ყოვლადსაგალობელო ღვთისმშობელო ქალწულო, ვედრებად ჩვენ უღირსთა მონათა შენთათვის ნუ დასცხრები, რათა ვიხსნნეთ ჩვენ ყოვლისაგან ზრახვისა ბოროტისა, გარემოდგომილისა ვნებისა, დავიცვნეთ უჭირველად ყოვლისაგან შემჭამელისა საბრთხისა ეშმაკთასა. არამედ ვითარმედ აღსასრულამდე ვედრებითა შენითა დამიცვენ ჩვენ, რათა შენითა შუა-მდგომელობითა და შეწევნითა ცხოვნებულნი და თაყვანის-ცემასა ყოველსა ზედა ყოვლისათვის სამებისა წმიდისა და ყოველთა შემოქმედისა მადლობასა აღვავლენდეთ, აწ და მარადის და უკუნითი უკუნისამდე. ამინ.
<br><br>
<b>ლოცვა</b><br><br>
ჰოი, დიდო მეუფეო, ყოვლისა მპყრობელო, მოწყალეო უფალო, იესო ქრისტე, ღმერთო ჩვენო; აჰა, ვედრებად შენდა მე, ფრიად ცოდვილი, აღვსძრავ დედასა შენსა, ყოვლადუბიწოსა, ყოვლადწმიდასა დედოფალსა, ქალწულსა ღვთისმშობელსა, ყოვლადმოწყალესა, ყოვლისა სოფლისა მვედრებელსა ნათესავისა ქრისტიანეთასა, შენსა ჩვენდა მშობელსა ხორციელად ღვთისა ჩვენისა, აურაცხელისათვის მოწყალებისა შენისა, რომელი ჩვენ ზედა ჰყავ; მისითა უკუე ვედრებითა, იესო ქრისტე, ღმერთო ჩვენო, ჩემ უღირსსა ზედა დიდი მადლი და წყალობაი შენი აჩვენე და მოტევებაი ცოდვათა მომმადლე მე და ღირს-მყავ მე დამკვიდრებად სასუფეველსა შენსა ყოველთა თანა წმიდათა, დაუსრულებელთა საუკუნეთა უკუნისამდე. ამინ.</a>
</p>


  <button onclick="topFunction()" id="myBtn" title="Go to top"><img class="emojidex-emoji" src="up-chevron.png"  alt="arrow up" width="20" height="20" /></button>

                                        <a href="index.html"><img height ="40" widht="40" class="arrow2" src="back.png"></a>
                                        <script>
                                            // Get the button
                                            let mybutton = document.getElementById("myBtn");
                                            
                                            // When the user scrolls down 20px from the top of the document, show the button
                                            window.onscroll = function() {scrollFunction()};
                                            
                                            function scrollFunction() {
                                              if (document.body.scrollTop > 10 || document.documentElement.scrollTop > 10) {
                                                mybutton.style.display = "block";
                                              } else {
                                                mybutton.style.display = "none";
                                              }
                                            }
                                            
                                            // When the user clicks on the button, scroll to the top of the document
                                            function topFunction() {
                                              document.body.scrollTop = 0;
                                              document.documentElement.scrollTop = 0;
                                            }
                                            </script>
                                            
  <script src="js/bootstrap.js"></script>
  <script src="index.js"></script>
</body>